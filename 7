গাজীপুরের কাপাসিয়ায় ‘আপন দুলাল’ নাটকের মঞ্চায়ন বাতিলের ঘটনাটি রাজনৈতিক কারণে হয়েছে বলে জানিয়েছে পুলিশ। শুক্রবার পুলিশ সদর দপ্তরের ফেসবুক পেজে ওই ঘটনা নিয়ে একটি পোস্টে বলা হয়, নাটকের মঞ্চায়ন বাতিলের নেপথ্যে কোনো ধর্মীয় কারণ নেই। বিভিন্ন গণমাধ্যমে ওই ঘটনা নিয়ে প্রকাশিত সংবাদকে ‘বিভ্রান্তিকর’ বলেও উল্লেখ করা হয়।

পুলিশের ফেসবুক পোস্টে বলা হয়, ৩ এপ্রিল সকাল ১০টার দিকে গাজীপুর জেলার কাপাসিয়া থানার রানীগঞ্জ উদয়ন সংঘ মাঠে ঈদ সামনে রেখে ‘আপন দুলাল’ নামের একটি নাটক মঞ্চায়িত করার জন্য মহড়া অনুষ্ঠিত হয়। দুর্গাপুর ইউনিয়ন যুবদলের যুগ্ম আহ্বায়ক শামসুল হকের নেতৃত্বে বাজারের লোকজন মিলে এই মহড়া দিচ্ছিলেন। নাটকটি স্থানীয় বিএনপির জুনিয়র নেতারা আয়োজন করার কারণে দলের সিনিয়র নেতাদের সঙ্গে ঝামেলা সৃষ্টির আশঙ্কা তৈরি হয়। পরে উভয় পক্ষের সমঝোতার মাধ্যমে সাবেক উপজেলা চেয়ারম্যান ও বিএনপির সাধারণ সম্পাদক খন্দকার আজিজুর রহমানের অনুরোধে দুর্গাপুর ইউনিয়ন যুবদলের যুগ্ম আহ্বায়ক শামসুল হককে নাটক মঞ্চস্থ করতে নিষেধ করা হয়। এরপর নাটকে অংশগ্রহণকারীরা তাঁদের সিনিয়র নেতার কথা মেনে নাটক মঞ্চস্থ করা থেকে বিরত থাকেন।
