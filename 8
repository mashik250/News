লাকসামে ‘স্বেচ্ছাসেবক দল নেতার নেতৃত্বে’ পুলিশ সদস্যকে কুপিয়ে জখম

কুমিল্লার লাকসামে ছুটিতে গ্রামের বাড়িতে আসা পুলিশের এক সদস্যকে বেধড়ক মারধর ও কুপিয়ে জখম করা হয়েছে। এ সময় নারীসহ অন্তত চারজন মারধরের শিকার হন। স্বেচ্ছাসেবক দলের স্থানীয় এক নেতার নেতৃত্বে এ হামলার ঘটনা ঘটেছে বলে অভিযোগ পাওয়া গেছে। বৃহস্পতিবার রাতে উপজেলার উত্তরদা ইউনিয়নের মনপাল গ্রামে এ ঘটনা ঘটে। 

আহত সাদ্দাম হোসেন ফেনীর দাগনভূঞা থানায় পুলিশ কনস্টেবল পদে কর্মরত। তিনি ঈদের ছুটিতে পরিবার নিয়ে নিজ গ্রাম মনপালে এসেছিলেন। তাঁকে লাকসাম উপজেলা স্বাস্থ্য কমপ্লেক্সে ভর্তি করা হয়েছে।

সাদ্দাম হোসেনের অভিযোগ, লাকসাম উপজেলার উত্তরদা ইউনিয়ন স্বেচ্ছাসেবক দলের আহ্বায়ক এমরান হোসেনের নেতৃত্বে অন্তত ২৫ জন তাঁর বাড়িতে হামলা চালিয়েছেন।
